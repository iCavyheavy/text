Анотація
Автоматизація виробництва невпинно нарощує кількість обладнання та технічних засобів. Оскільки кількість обладнання дуже велика, вихід  з ладу однієї одиниці призводить до значних економічних втрат, за рахунок повної або часткової зупинки виробничої комірки. Забезпечення виконання цілей основного виробництва вимагає планування виготовлення продукту, що в свою чергу потребує ефективного планування технічного обслуговування та забезпечення працездатності обладнання. Продуктивне використання обладнання є надважливим фактором у виконанні виробничих завдань. Враховуючи актуальність контролю стану виробничого обладнання та беззаперечну необхідність прогнозування поведінки обладнання, майбутнє дослідження присвячене розробленню системи контролю роботи обладнання харчових виробництв з підсистемою підтримки прийняття рішень. Дослідження передбачає: класифікацію основних одиниць обладнання харчових виробництв з точки зору операційного функціонування та обслуговування; розроблення інформаційної структури системи контролю роботи обладнання харчових виробництв з підсистемою підтримки прийняття рішень; розроблення математичного та алгоритмічного забезпечення системи контролю роботи обладнання харчових виробництв з підсистемою підтримки прийняття рішень на основі моделей прогнозування відмов виробничого обладнання, які функціонують за рахунок класичного математичного моделювання поведінки обладнання та використання алгоритмів машинного навчання; розроблення технічної структури інтеграції системи контролю обладнання з системами керування обладнанням харчових виробництв.
Система контролю роботи обладнання з підсистемою підтримки прийняття рішень на основі гібридних моделей обладнання харчових виробництв здатна скоротити простої обладнання, надавати оповіщення для своєчасної заміни/ремонту обладнання, забезпечувати системи керування виробничими операціями (МОМ) відповідною інформацією, щодо планування операцій основного виробництва та технічного обслуговування.
Планується, що одержані результати можуть бути використані при проектуванні, розроблені та впровадженні нових або вдосконалені наявних систем керування харчових виробництв.
Ключові слова: підсистема підтримки прийняття рішень, контроль стану виробничого обладнання, технічне обслуговування, керування виробничими операціями, моделювання роботи виробничого обладнання, прогнозування відмов виробничого обладнання.
Актуальність дослідження
Завдяки розвитку технологій Індустрії 4.0 застосування машинного навчання у виробничій сфері дуже голосно обговорюється проте має дуже мало прикладів реалізацій в Україні. Конкретних моделей прогнозування відмов конкретного обладнання автору невідомі. Тому задача створення базової бібліотеки моделей основних одиниць обладнання харчових виробництв є достатньо актуальною. Оскільки, моделі прогнозування зможуть надавати інформацію про те коли частина виробничого обладнання має пройти перевірку якості, перш ніж вона вийде з ладу. Це дозволить планувати роботи з технічного обслуговування під час запланованого простою, не впливаючи на виробництво.
Мета та завдання дослідження. Мета роботи – розроблення наукових основ прогнозування відмов виробничого обладнання, підвищення ефективності роботи виробничих потужностей за рахунок розроблення та впровадження системи контролю роботи обладнання харчових виробництв з підсистемою підтримки прийняття рішень 
Для досягнення означеної мети необхідно вирішити такі завдання:
-	Провести класифікацію основних одиниць обладнання харчових виробництв з точки зору операційного функціонування та обслуговування.
-	Сформулювати перелік типових відмов для кожної групи виробничого обладнання на основі попередньої класифікації. 
-	Провести класифікацію режимів роботи обладнання відповідно до функціонального призначення та типів нештатних ситуацій.
-	Провести математичне моделювання та моделювання з використанням різних алгоритмів машинного навчання вибраних одиниць обладнання для певного харчового виробництва. Сформулювати критерії оцінки точності й адекватності моделей.
-	Розробити метод прогнозування відмов виробничого обладнання харчових виробництв на основі математичного моделювання обладнання у поєднанні з алгоритмами машинного навчання.
-	Розробити інформаційну структуру системи контролю роботи обладнання харчових виробництв з підсистемою підтримки прийняття рішень.
-	Розробити комплекс алгоритмічно-програмного забезпечення для системи контролю роботи обладнання харчових виробництв з підсистемою підтримки прийняття рішень та перевірити її працездатність.
-	Розробити технічну структуру інтеграції системи контролю роботи обладнання з системами керування обладнанням харчових виробництв.
Об’єкт дослідження – процеси функціонування обладнання харчових виробництв, які потребують неперервного моніторингу та своєчасного обслуговування.
Предмет дослідження – закономірності, типові відмови обладнання, математичні моделі виробничого обладнання та моделі на основі алгоритмів машинного навчання, методи прогнозування відмов виробничого обладнання з метою розроблення та проєктування систем контролю роботи обладнання для забезпечення працездатності виробничих потужностей та оптимального планування операцій основного виробництва та технічного обслуговування.
Методи дослідження. Для вирішення поставлених завдань планується використовувати: методи сучасної теорії автоматичного керування, методи ідентифікації, системний аналіз, математичне моделювання, імітаційне моделювання, методи збору та обробки даних, методи машинного навчання, методи прогнозування, методи прикладного програмування.
Теоретичне підґрунтя дослідження
Розроблення системи контролю роботи обладнання з підсистемою підтримки прийняття рішень передбачає виконання завдань описаних вище. Система має передусім забезпечувати моніторинг стану обладнання, ключових показників ефективності (KPI), а також надавати повідомлення щодо обслуговування обладнання на основі аналізу, моделювання його поведінки та прогнозування майбутніх поломок. Оскільки, вибір алгоритмів навчання моделей та математичне моделювання доволі складний процес, слід виділити основні одиниці обладнання харчових виробництв, для яких слід розробляти систему і метод прогнозування відмов. Проводити класифікацію основних одиниць обладнання харчових виробництв з точки зору операційного функціонування та обслуговування потрібно з урахуванням сучасних стандартів і кращих інженерних практик. Серія стандартів IEC 62264 заснована на стандартах ISA-95. IEC 62264 містить узгоджену термінологію та інформаційні моделі для інтеграції систем керування з корпоративними системами, що забезпечує стандартизований зв’язок між усіма виробничими вузлами. 
 
Рисунок 1. Ієрархічна структура на основі ролей (Enterprise > Site > Area > Work Center > Work Unit)

Відповідно до стандарту, виробничі активи підприємства, зазвичай, організовані в ієрархічну структуру на основі ролей (role-based equipment hierarchy), як показано на рисунку 1. Групи нижчого рівня об’єднуються, щоб сформувати вищі рівні в ієрархії на основі ролей. У деяких випадках угруповання в межах одного рівня може бути включене в інше угруповання на тому самому рівні. Також під час класифікації обладнання слід звертатися до стандарту eCl@ss. eCl@ss (класифікація та опис виробництва) визначає класи продукції та унікальні властивості, включаючи закупівлю, зберігання, виробництво та розподіл. eCl@ss можна використовувати для визначення класів і властивостей для виробничих елементів, що відповідають стандартам IEC 61360 і ISO 13584-42. 
Підвищення ефективності роботи виробничих потужностей досягається значною мірою завдяки оптимальному плануванню технічного обслуговування, мета якого максимізувати час безперебійної роботи виробничого обладнання за рахунок виключення незапланованого та технічного обслуговування, яке проводиться по факту виходу з ладу обладнання.
На рисунку 2 наведено графік, що відображає дії, які відбуваються після поломки обладнання.
 
Рисунок 2. Діяльності по технічному обслуговуванню за відсутності ПППР
Коли деяке обладнання виходить з ладу, витрачається деякий час на виявлення поломки. Після цього призначаються ремонтні бригади, які виїжджають на робоче місце, де отримують інструкції з ремонту. Запчастини також необхідно замовити та доставити на місце. Як правило, виконується аналіз першопричин (RCA), і на його виявлення витрачається дорогоцінний час. Працюючи під тиском відновити виробництво, робочі бригади беруть участь у спробах і помилках для виявлення причини збою. Після ремонту та перевірки виробництво відновлюється. Застосування підсистеми підтримки прийняття рішень дозволить значно скоротити час простою обладнання, тому що впровадження системи контролю роботи обладнання з підсистемою підтримки прийняття рішень передбачає застосування машинного навчання. Замість того, щоб чекати, поки обладнання вийде з ладу, складні алгоритми застосовуються до даних. Алгоритми навчені визначати корельовані моделі аномальної поведінки обладнання та попереджати про можливі збоїв.
 
Рисунок 3 Процес машинного навчання
Збіг багатьох факторів знизив вартість транспортування даних, пропускної здатності, зберігання та аналізу. У результаті зниження витрат машинне навчання тепер можна застосовувати до величезних обсягів великих даних, згенерованих датчиками, які можна аналізувати в режимі реального часу. В той час, як аномальна поведінка обладнання розвивається, можна планувати ремонт і замовляти запчастини. Відстеження поломки до першопричини виключає здогадки та метод проб і помилок.
Спираючись на величезну кількість даних, зібраних у промисловому робочому середовищі, промисловий штучний інтелект разом із математичними та статистичними моделями, може забезпечити більш інтелектуальну промислову діяльність за допомогою оптимальних бізнес-рішень, оптимальних операційних процесів і оптимального стану обладнання. До застосування штучного інтелекту керівники заводів брали участь у процесах, що вимагали багато часу та ресурсів, щоб вирішити, коли інвестувати ресурси в планове обслуговування та ремонт активів. Інформація ретельно збиралася, зіставлялася та аналізувалася за допомогою ручних процесів з метою інформування щодо прийняття рішень щодо завдань із забезпечення якості. У сценаріях із підтримкою штучного інтелекту інформація про стан обладнання автоматично збирається в режимі реального часу, ці дані аналізуються на предмет тенденцій, запускаються складні алгоритми, щоб отримати інформацію та точно оцінити, коли необхідні дії з обслуговування активів, щоб зменшити дорогі незаплановані зупинки обладнання. Постійне вдосконалення можна включати в плани технічного обслуговування за допомогою включення можливостей машинного навчання, які дають механізми само-коригування.
Сучасні досягнення надають багато можливостей для технічної реалізації систем підтримки прийняття рішень. Підсистеми підтримки прийняття рішень, які базуються на алгоритмах штучного інтелекту називаються інтелектуальними ПППР.
Інтелектуальні системами підтримки прийняття рішень (ІПППР) збирають та аналізують дані для підтримки осіб, які приймають рішення, шляхом виявлення та усунення проблем, а також надання та оцінки можливих рішень. Компонент штучного інтелекту ПППР максимально точно імітує людські можливості, водночас ефективніше обробляючи та аналізуючи інформацію як комп’ютерна система.
Типова ПППР складається з трьох різних частин: бази даних знань, програмного забезпечення та інтерфейсу користувача. Системи підтримки прийняття рішень можна розбити на категорії, кожна з яких базується на первинних джерелах інформації.
ПППР на основі даних – це комп’ютерна програма, яка приймає рішення на основі даних із внутрішніх або зовнішніх баз даних. Як правило, ПППР на основі даних використовує методи інтелектуального аналізу даних, щоб розрізняти тенденції та закономірності, що дає змогу передбачати майбутні події.
ПППР на основі моделі. Побудовані на базовій моделі прийняття рішень. Системи підтримки прийняття рішень на основі моделі налаштовуються відповідно до попередньо визначеного набору вимог користувача, щоб допомогти проаналізувати різні сценарії, які відповідають цим вимогам. 
ПППР на основі знань. У цьому типі системи підтримки прийняття рішень дані, які керують системою, знаходяться в базі знань, яка постійно оновлюється та підтримується системою керування знаннями. Надає фактичні та спеціальні рішення для ситуацій, використовуючи збережені факти, процедури, правила або інтерактивні структури прийняття рішень, як-от блок-схеми.
ПППР на основі документів – це тип системи керування інформацією, яка використовує документи для отримання даних. ПППР на основі документів керує неструктурованою інформацією в різних електронних форматах.
Список використаних джерел
1.	Ph. Thomas. Simulation of Industrial Processes for Control Engineers. Book. Butterworth-Heinemann, 1999. Режим доступу: https://doi.org/10.1016/B978-0-7506-4161-6.50037-7.
2.	IEC 62264-1. Enterprise-control system integration – Part 1: Models and terminology. International standard. International electrotechnical commission, 2013.
3.	IEC 62264-2. Enterprise-control system integration – Part 2: Objects and attributes for enterprise-control system integration. International standard. International electrotechnical commission, 2013.
4.	ISO 23247-3. Automation systems and integration — Digital twin framework for manufacturing — Part 3: Digital representation of manufacturing elements. International standard. ISO, 2021.
5.	D.Almagor, D.Lavid, A.Nowitz, E.Vesely. MAINTENANCE 4.0. Implementation handbook. RELIABILITYWEB.COM, 2019. 156 p.
6.	W.W.Diab, A.Ferraro, B.Klenz, Shi-Wan Lin, E.Liongosari, W.E.Tannous, B.Zarkout. Industrial IoT Artificial Intelligence Framework. White Paper. Industry IoT Consortium, 2022. Режим доступу: https://www.iiconsortium.org/pdf/Industrial-AI-Framework-Final-2022-02-21.pdf.
